Lc 12,13-21
===========

Il Vangelo di oggi ci pone dinanzi al senso della precarietà. Nessuno
di noi vuole vivere situazioni precarie nella vita. Vogliamo tutti
stabilità e ci impegniamo per dare sicurezza alla nostra
esistenza. Solo che le soluzioni che adottiamo sono esse stesse
precarie: i soldi, la salute, gli amici... anche queste cose
passano. Allora ci rendiamo conto che dobbiamo trovare qualcosa che
non passa. Dio? Sì, è Dio certamente. Ma Dio, a volte, non risolve le
nostre situazioni precarie. E che cosa fa? Il Signore ci mette davanti
a noi stessi, perché nella precarietà possiamo avere la possibilità e
la forza di trovarne il senso, e di salvarci, e di vivere la felicità
e la vita eterna. Mettiamo il caso di una persona che sia malata di
una malattia grave, che abbia la possibilità economica di farsi
curare, contattare medici importanti, affrontare viaggi, ma la
malattia non si risolve e questa persona non guarisce. Ha due
possibilità: o si dispera, e magari si toglie anche la vita, dinnanzi
all'imminenza della morte; oppure trova un escamotage, una esperienza
nuova di vita che è molte volte il senso della sua felicità. Qui,
dinnanzi a questo, nascono i santi. I santi nascono in queste
situazioni. Quindi, come diceva San Bernardo: "optanda infirmitas" -
benedetta la precarietà e la debolezza.
