Lc 12,54-59
===========

Il Vangelo di oggi ci invita a un'operazione di discernimento
personale: sapete distinguere ciò che è giusto? Il Signore dice:
"sapete distinguere la natura, perché le cose che vi accadono nella
vita non riuscite a distinguerle?". E aggiunge: "ipocriti", cioè quasi
a dire che l'ostacolo che ci impedisce la conoscenza del discernimento
è proprio l'ipocrisia. Cioè, il fatto che noi ci mettiamo una maschera
sulle cose che ci accadono e non le vogliamo vedere nella loro verità.
Se chiedessimo al Signore di aiutarci a guardare le cose così come Lui
le guarda, certamente non ci sarebbe bisogno di appoggiarsi a persone,
a situazioni varie. Anche il padre spirituale sarebbe una conferma di
quello che già sentiamo nel nostro cuore. Perché non è possibile che
il Signore non ci parli, e non ci faccia vedere quello che sentiamo e
che dobbiamo fare. Come dice San Giovanni: "l'unzione che avete
ricevuto dal Santo parla in voi così che non avete più bisogno che
alcuno vi ammaestri" (cfr, 1Gv 2,27).
