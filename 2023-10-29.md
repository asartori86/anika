Mt 22,34-40
===========

Che dobbiamo amare Dio lo sappiamo. Ma che vuol dire amare Dio? Noi potremmo mai
corrispondere all'amore di Dio? Impossibile. Allora nel migliore dei casi, amare
Dio è fare quello che Lui ci dice. Anche l'esperienza umana ci dice questo
perché quando tu vuoi bene a qualcuno, soprattutto se è una persona importante e
ha una funzione direttiva sulla tua vita, fai quello che ti dice perché ti fidi
di lui o di lei. Quindi l'amore, la stima nei suoi confronti sarà obbedire a
questa persona. Ma nei confronti di Dio questo non basta: perché noi potremmo
anche fare quello che Dio ci dice, ma anche i Farisei osservavano diligentemente
i precetti della legge di Mosè, ma il Signore Gesù li rimprovera perché il loro
cuore era lontano da Lui. Quindi cosa vuol dire in fin dei conti amare Dio? Non
è soltanto fare quello che Dio ci dice di fare, ma è amare quello che Dio ama.
Quello che a Dio piace anche a noi deve piacere. Al di là del fare quello che
Dio ci dice di fare. Quello a cui Dio si interessa, anche noi dobbiamo
interessarci. Quello che Dio coltiva, anche noi dobbiamo coltivarlo insieme a
Lui. Al di là delle nostre cadute, perché potremmo anche essere fragili nel
mettere in pratica i comandamenti del Signore. Ma se stiamo insieme a Lui,
facendo con Lui quello che Lui fa, e amando con Lui quello che Lui ama,
interessandoci con Lui di quello che a lui interessa, Lui comunicherà a noi,
come un buon papà, i suoi interessi il suo cuore e il suo amore.
