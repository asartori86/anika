Lc 13,10-17
===========

Nel Vangelo di oggi, Gesù libera una donna da una difficoltà spirituale - dice
qui una malattia - ma poi dice che questa malattia è causata dal demonio. È vero
che il demonio può causare le malattie, però vogliamo vedere in questa
difficoltà una difficoltà spirituale. Da 18 anni, da lungo tempo, era curva e
non riusciva a stare dritta. Sant'Agostino parla del peccato come "curvitas",
cioè come un ripiegamento su se stessi e l'incapacità di guardare in alto o il
fratello in faccia. Questa donna viene liberata di sabato. Cosa significa? Il
sabato è un giorno vuoto perché "Shabbat" in ebraico vuol dire riposo. Dio si è
riposato da ogni lavoro e lo ha consacrato. Cioè Dio si libera dalla sua
attività per te. Quando sarai guarito? Quando tu ti libererai per Dio. In giorno
di sabato questa donna viene guarita. In un giorno in cui era andata in sinagoga
per stare con Dio, per stare con il suo Signore, diciamo così libera da ogni suo
lavoro ed ogni suo impegno. Voi sapete che per gli Ebrei il sabato è qualcosa di
imprescindibile: non si fa nessun lavoro, quindi è una libertà *per*, una
libertà *da*. Questa donna è stata capace di fare questo per cui Gesù l'ha
premiata. Per cui ha messo in evidenza che il sabato non è assenza di lavoro, ma
è un liberarsi per Dio. Allora noi otterremo la guarigione, come ho detto, se
riusciremo a liberarci da tanti impegni, cose che abbiamo e dare un tempo a Dio:
Lui ci guarirà.
