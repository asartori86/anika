Mt 5,1-12a
==========

Chi sono i santi? I santi sono coloro che non hanno sprecato nulla della propria
vita. Hanno impiegato tutti i carismi, tutti i doni, tutte le qualità umane e
spirituali, naturali e di grazia, che il Signore ha dato loro. Tutti i talenti
che il Signore ha messo a disposizione della loro vita, non ne hanno sprecato
uno: in ogni momento, in ogni tempo. Al di là del loro peccato, perché essere
Santi non vuol dire essere senza peccato. Recentemente, la congregazione per le
cause dei Santi ha pubblicato un volume su come avvengono le cause dei Santi,
spiegando che il santo cristiano non è l'eroe greco (Achille, Ettore)
 dell'antica mitologia. Chi ha studiato un po' di studi umanistici o comunque si
ricorda i film (Troy, ecc.) sa benissimo di cosa parlo. Non è l'eroe greco, o il
cavaliere del medioevo senza macchia e senza paura: è un uomo come tutti che è
pieno di fragilità, che pecca, che però ha avuto fiducia in Dio. E quindi non si
è fermato dinanzi ai suoi peccati, ma ha portato alle estreme conseguenze questa
sua fiducia nel Signore sfondando la barriera del proprio peccato e dando a Dio
tutto quello che aveva tutto: tutto! Come l'obolo della vedova. In realtà le
beatitudini sono bellissime, ma anche l'obolo della vedova rende l'idea della
Santità. Perché tutti quanti noi abbiamo pochissimo. Ma se lo diamo tutto, Dio
poi lo Moltiplica al di là della nostra pochezza. È questo che il Signore chiede
a ognuno di noi; e le virtù da mettere in campo sono quelle delle beatitudini:
l'umiltà, la purezza di cuore, la misericordia, la mitezza, tutto questo contro
quello che dice il mondo e ci rende appunto persone nuove.
