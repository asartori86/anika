Mt 23,1-12
==========

Il Vangelo di oggi ci parla di un male profondo che attecchisce nelle persone
che hanno una responsabilità e un ruolo di governo nei confronti degli altri.
Qui si parla dei farisei che si sono "seduti sulla cattedra di Mosè", cioè che
insegnano in nome loro. Ovviamente, rapportato al contesto della nostra economia
di salvezza, questo discorso è rivolto anche a noi sacerdoti, ma anche a
chiunque ha un ruolo di responsabilità. Il problema fondamentale è l'ipocrisia,
cioè la dissomiglianza tra ciò che appare e ciò che è veramente. A volte questo
è dato dal fatto che la manifestazione esterna è schiava del potere; per cui ha
bisogno dei segni del potere per potersi esprimere, cioè l'abito, la parola, i
primi posti, il saluto, i titoli. Ma tutto questo, che di per sè esprime un
onore dato a chi governa la chiesa e il popolo di Dio, in se stesso ha bisogno
anche di una vita interiore vera e profonda. Allora amare i sacerdoti vuol dire
desiderare che essi abbiano questa, piuttosto che gli aspetti esteriori che sono
destinati a passare. Quando il popolo di Dio vuole bene ai suoi pastori si
rallegra più di questo che di tutto il resto. È questo che noi vogliamo che voi
ci chiediate, per cui non rendeteci un onore che ci farebbe male, rendeteci un
onore giusto, quello che nasce dall'onore che voi date al nostro ministero e non
all'esteriorità, ai titoli, a quello che possiamo fare, a quello che appare: al
nostro ministero e a quello che diamo a voi, cioè appunto Gesù alle vostre
anime.
