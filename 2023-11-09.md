Ez 41,1-2.8-9.12
================

La prima lettura, della liturgia della Parola di oggi, è quella che una volta il
Signore mi ha donato quando chiesi una parola per il nostro gruppo: l'acqua che
esce dal tempio, dal lato destro del tempio, da oriente e diventa un fiume
navigabile che si espande dovunque e coinvolge tutti. Un fiume pieno di vita, un
fiume con pesce abbondante che irriga tutto e fa fruttificare tutti gli alberi
che crescono lungo le sue rive. Io penso che questo sia il futuro del nostro
gruppo. Se noi saremo fedeli, ascolteremo quello che il Signore ci dice,
porteremo acqua a tutti quelli che incontreremo, soprattutto ai giovani, tanti,
che il Signore ce ne farà incontrare, a cominciare dai ragazzi delle vostre
famiglie. Fino a tutti i sacerdoti che, vedendoci come noi viviamo la vita
spirituale, saranno felici e si sentiranno motivati e incoraggiati a vivere bene
il loro ministero. Siamo chiamati a questo! Non fermiamoci! Non demordiamo!
Facciamo in modo che questo dono, che il Signore ci ha fatto, arrivi a tutti! A
tutti! Ognuno deve beneficiare di quest'acqua che scaturisce dal tempio, cioè
dal santuario, dal Santissimo Sacramento, dalla preghiera.
