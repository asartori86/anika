Lc 16,1-8
=========

La scaltrezza dell'amministratore disonesto, che Gesù loda, non è certamente la
furbizia nel rubare al suo datore di lavoro, quanto la rinuncia a quei suoi
diritti, su quello che il padrone gli dava ad amministrare, che avevano fatto la
sua ricchezza: perché aveva diritto quest'uomo ad esigere qualcosa in più
rispetto alla quota e agli interessi che i debitori dovevano al suo padrone. Gli
dava questa possibilità la legge: la legge del tempo gli conferiva questa
possibilità. Quindi lui viveva una sorta di strozzinaggio nei confronti dei
debitori del suo padrone che in questo mondo lo odiavano. Una specie di
pubblicano, possiamo dire. E allora quest'uomo cosa fa? Perché ci possa essere
qualcuno che lo ami, rinuncia a questo suo diritto in qualche modo. Perché la
cosa più importante per lui in questo momento è che ci siano persone che gli
vogliono bene. Allora noi possiamo sempre barattare l'amore con dei diritti,
però ricordate sempre che la carità eccede il diritto, e che alla base di ogni
diritto c'è la carità. Quindi molte volte, in nome della carità, si può
rinunciare anche a qualche diritto. Perché, quando si ama veramente, questa è la
vera ricchezza. E, alla fin fine, conta più di tutto perché queste persone
diventano nostre amiche, e saranno i nostri difensori davanti a Dio, perché sono
quelli che un giorno diranno "ho avuto fame e quest'uomo mi ha dato da
mangiare", "ho avuto sete e mi hanno dato da bere" e Gesù dirà: "L'hai fatto a
me". Non dimentichiamoci mai questo.
