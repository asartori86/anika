Lc 17,1-6
=========

Ci vuole veramente fede a perdonare un fratello che sette volte al giorno pecca
contro di te, e altrettante volte ti dice "io mi pento". Come si fa a concedere
il perdono in casi simili? Eppure Gesù è radicale anche su questo. Il Vangelo va
seguito: se sette volte ti dirà "mi pento", tu gli perdonerai. E così come anche
lo scandalo: lo scandalo non è un essere dal punto di vista psicologico frenati,
come intendiamo noi; lo scandalo è un impedimento a credere. La parola
"scandalon", in greco, vuol dire "laccio", "impedimento", anche "pietra
d'inciampo". Quindi la nostra cattiva testimonianza può essere un impedimento
alla fede dei piccoli, che non sono i bambini, sono le persone fragili, quelle
che ci guardano e che da noi si aspettano una chiara testimonianza evangelica, e
molte volte non la trovano. Per cui con tutte le motivazioni possibili che noi
possiamo dare ma che però loro non comprendono, appunto perché sono deboli,
perché sono fragili, perché sono piccoli. A questi dobbiamo guardare e per loro
dobbiamo fare in modo che la nostra vita sia luce, sempre, in ogni momento.
Osservare il Vangelo anche quando ci fa male, anche quando è difficile, perché
nessuno ne riceva scandalo e perché tutti quanti possano lodare il Signore.
Questo significa chiedere costantemente il dono della fede.
